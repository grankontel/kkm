# 1. Bayalé

An bizwen tou liv ki ka sòti aka Grankontèl maké épi menm kréyòl-la. Men davwa pa ni pon règlèman ki établi, davwa pa ni pon dokiman ki ka di ègzaktèman tout règlèman a kréyòl-la, an ka touvé mwen oblijé fè yonn pou mwen.

Pou mwen kréyòl maké a Grankontèl sé pou pèp Gwadloup. Pou-mwen pé asiré dirèksyon-la sa rèspèté, an pran twa prensip.

1. Sa pèp-la ka di, fo an pé maké-y
2. Fo i ni on lèsplikasyon pou chak chwa ki fèt asi règlèman a maké-la
3. Éséyé pa fè twòp èksèpsyon

# 2. Alfabé

Maké a kréyòl Gwadloup bazé asi on sistèm fonétik. Mi, pou chak son nou ka tann, ki jan nou ka maké-y.

| Son       | maké | Majiskil | Kon adan           |
| --------- | ---- | -------- | ------------------ |
| **[a]**   | a    | A        | bata, féba         |
| **[ã]**   | an   | An       | van, mòdan         |
| **[b]**   | b    | B        | bidon, boukèt      |
| **[∫]**   | ch   | Ch       | chans, chapo       |
| **[d]**   | d    | D        | davwa, rèd         |
| **[ɘ]**   | *e*  | *E*      | *Desekede*         |
| **[e]**   | é    | É        | bésé, éléfan       |
| **[ɛ]**   | è    | È        | mèsi, pèsé         |
| **[ɛ̃]**   | en   | En       | zendyen, pen       |
| **[f]**   | f    | F        | fòs, foumi         |
| **[g]**   | g    | G        | gouyav, gal        |
| **[ɲ]**   | gn   | Gn       | pengn, llankongni  |
| **[ʤ]**   | gy   | Gy       | gyòk, gyoup        |
| **[h]**   | h    | H        | hanni, haché       |
| **[i]**   | i    | I        | initil, bisikèt    |
| **[ʒ]**   | j    | J        | jiwomon, jounal    |
| **[k]**   | k    | K        | kalkil, krikèt     |
| **[ʧ]**   | ky   | Ky       | kyoké, kyansé      |
| **[l]**   | l    | L        | lélé, lonè         |
| **[m]**   | m    | M        | masko, milé        |
| **[n]**   | n    | N        | nas, nivo          |
| **[ɳ]**   | ng   | Ng       | pengn, lankongni   |
| **[o]**   | o    | O        | loto, liméwo       |
| **[ɔ]**   | ò    | Ò        | sinobòl, bòskaf    |
| **[ɔ̃]**   | on   | On       | zonyon, laponp     |
| **[u]**   | ou   | Ou       | boukèt, wouspèl    |
| **[u+n]** | oun  | Oun      | moun, dokoun       |
| **[p]**   | p    | P        | palapata, pèlpèt   |
| **[ʁ]**   | r    | R        | rasin, marinad     |
| **[s]**   | s    | S        | sansi, miskad      |
| **[t]**   | t    | T        | matété, tiwa       |
| **[y]**   | *u*  | *U*      | *lézélu*           |
| **[v]**   | v    | V        | valé, vivan        |
| **[w]**   | w    | W        | wadi, mawon        |
| **[j]**   | y    | Y        | mayo, yékrik       |
| **[z]**   | z    | Z        | zépis, zèb         |


Lèt ki an italik, sé lèt nou pa ka gyè sèvi èvè-yo.


## 2.1. Alfabé laten

Nou ka sèvi épi larèstan alfabé laten pou non a fanmi a moun, é non a lari.

```
Pòl Naprix, konséyé réjyonal
```

Nou ka mofrazé non a moun ki ka maké épi dòt lalfabé, épi alfabé laten

```
Vladimiw Poutine, Mwamaw Kadhafi
```

## 2.2. Aksan

Sèl aksan ki ni sé monté "´" , é désann "`" 
Kréyòl Gwadloup pa ka sèvi épi pon dòt aksan.

Sèl lèt ki ni aksan :

```
ò, é, è, à
```

"à" ka sèvi lè i ni on n dèyè-y, pou diféransyé épi an. Kon adan igwàn, bitàn..

## 2.3.	Apòstwòf (') é Tilarèl (-)

Nou ka sèvi épi apòstwòf yenki le i ni on lèt tonbé.

```
Annou dansé -> Ann' dansé
An ka enni chouté-w ! -> An k'enn' chouté-w.
```

## 2.4.	Granlarèl

Granlarèl "—" ka sèvi pou lè on moun kay palé, oben pou séparé dé pawòl adan on menm fraz.

# 3. Pa séparé gwoup modal

Lawvwè gwoup modal-la ni plizyè mo, asiré-w yo ansanm.

Paègzanp, sa pa bon

|  -        |
|       ---:|
| an té ni 
pou ay Bastè. |

Vométan ou maké 


|  -        |
|       ---:|
| an té ni pou
ay Bastè. |


Oben

|  -        |
|       ---:|
| an 
té ni pou ay Bastè. |
an
té ni pou ay Bastè.


Kidonk antrè chak mo a gwoup modal, fo ou mèt on èspas enséparab ( [alt] + [baw èspas]).

# 4. Lokalizasyon, onsèl mo

```
Anho, anba, andidan, akoté, isidan, kotésit...
```

# 5. Molakòl, onsèl mo

```
Magrésa, souvantfwa, dabòpouyonn, anfinaldèkont...
```

# 6.	Mo pou kèsyon ka fè yonn

```
Kibiten ..? Kijan ..? Kimoun ..?
```

# 7.	Litani a moun ki la

Sé toujou "mwen" prèmyé.

```
Té ni mwen é madanm an mwen.
```

Toujou sanblé moun parapòt a rèlasyon ou ni épi yo

```
Té ni mwen, pap'an-mwen, frè an mwen é madanm a-y, madanm an-mwen é bèlmè an-mwen, é zanmi an mwen Brino.
```

# 8. Kilès pou maké ?
## 8.1. kay / k'ay / ka i

1. Si ou ka palé dè wòch oben zékal a pwason sé "kay"

2. si ou pé ranplasé épi "ka alé", sé "k'ay"
```
An té k'ay Bastè (an té ka alé Bastè)
```
3. si ou pé ranplasé épi "ki biten i"/ "ki biten ki" oben "sa i", sé "ka i"
```
Gadé ka i ni an frijidè la (gadé sa i ni, gadé ki biten i ni)
```

## 8.2.	Annou / an nou

Si ou pé ranplasé épi "an mwen é vou" sé "an nou" sinon, sé "annou"

```
Pati an nou (Pati an mwen é vou)
```

```
Annou pati
```

# 9. Posésyon

Nou *pa ka* mèt tilarèl adan posésyon, davwa Gwadloup ni on ti mo ki la pou lyanné non-la é détèwminan a-y, kidonk ou pa bouzwen tilarèl.

## 9.1.	Adjèktif

| onsèl | onsèl absan / plizyè | pa-nenpòt |
| ------| ---------------------|-----------|
| an-mwen | an-mwen-la | an-mwen-lasa |
| a-w | a-w-la | a-w-lasa |
| a-y | a-y-la | a-y-lasa |
| an-nou | an-nou-la | an-nou-lasa |
| a-zòt | a-zòt-la | a-zòt-lasa |
| a-yo | a-yo-la | a-yo-lasa |


## 9.2.	Pwonom

| onsèl | onsèl absan / plizyè | pa-nenpòt |
| ------| ---------------------|-----------|
| tan-mwen | tan-mwen-la | tan-mwen-lasa |
| ta-w | ta-w-la | ta-w-lasa |
| ta-y | ta-y-la | ta-y-lasa |
| tan-nou | tan-nou-la | tan-nou-lasa |
| ta-zòt | ta-zòt-la | ta-zòt-lasa |
| ta-yo | ta-yo-la | ta-yo-lasa |



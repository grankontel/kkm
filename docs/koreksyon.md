# 6. Kilès pou maké ?

## 6.1. "kay" oben "ka i" ?

1/ Si ou ka palé dè wòch oben zékal a pwason sé **"kay"**

2/ Si ou pé ranplasé épi "ka alé", sé "kay" (ou andwa maké "k'ay", men nou désidé nou ka woté apòstwòf-la sa pou sa pi senp).  
```
An té kay Bastè (an té ka alé Bastè)
```

3/ Lè sé on biten ki toupré fèt, nou ka maké **"kay"** (mo-la sa pitité adan "ka alé" osi, menmsi sa pa ka parèt. Kivédi ni moun ma maké "k'ay" men nou désidé nou ka woté apòstwòf-la pou tala osi).

```
An té kay pati (an té kay pou pati)
```



4/ Si ou pé ranplasé épi "kibiten i"/ "kibiten ki" oben "sa i", sé **"ka i"**
```
Gadé ka i ni an frijidè la (gadé sa i ni, gadé ki biten i ni)
```



## 6.2.	"Annou" oben "an-nou" ?

Si ou pé ranplasé épi "an mwen é vou" sé "an-nou" sinon, sé "annou"

```
Pati an-nou (Pati an mwen é vou)
```

```
Annou pati
```

## 6.3 "Manman mwen" oben "Manm'an-mwen"

Davwa nou chwazi maké sé pwonon-la on jan, nou ka rèsté adan menm larèl-la. Kidonk nou ka maké

| Manman          | Papa        |
|-----------------|-------------|
| Manm'an-mwen    | Pap'an-mwen |
| Manm'an-w       | Pap'a-w     |
| Manm'an-y       | Pap'a-y     |
| Manm'an-nou     | Pap'an-nou  |
| Manm'an-zòt     | Pap'a-zòt   |
| Manm'an-yo      | Pap'a-yo    |



